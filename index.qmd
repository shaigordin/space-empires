---
title: "אימפריות עתיקות מהחלל תשפ״ה"
image: home_page.png
about: 
  template: marquee
  image-shape: rounded
  #image-width: 20em
---

## מטרות הקורס

בקורס זה נסייר באימפריות העתיקות של המזרח הקדום מתמונות לוויין וטקסטים עתיקים. הקורס יסתכל על מקרה מבחן מרכזי: עלייתה של אשור כאימפריה העולמית הראשונה (World Empire) והאופן בו השפיעה על המזרח התיכון כולו באמצעות בניה מונומנטלית, חפירת תעלות, חציבת דרכים ועוד. התלמידים יעבדו תמונות לוויין ומפות וילמדו לשלב אותם בתוך Story Map לצורך יצירת סיפור נתונים היסטורי וארכיאולוגי.

## תוכן הקורס

האימפריה הנאו-אשורית שלטה במזרח הקרוב כ-250 שנה בין המאות התשיעית לשביעית לפנה"ס וחלשה בשיאה על הלבאנט, חלקים מארמניה ואנטוליה, ומצרים. כתובות מלכי אשור על גבי פסלים, מצבות, תבליטים ועוד, עלו לאחרונה לכותרות לאחר שהוחרבו או הושחתו באופן הפגנתי על ידי אנשי ה-"מדינה האסלאמית". החל מגילוי אוצרותיה ומבניה על ידי טיילים והרפתקנים אירופאים בעידן המודרני (המאה ה-19), נבחן כיצד אימפריה וסוכניה התנהלו בעולם העתיק. כיום, חישה מרחוק (remote sensing) באמצעות תמונות לוויין מאפשרת לנו לבחון את שרידיה העתיקים לא רק בעין האנושית, אלא גם באמצעות אלגוריתמים ממוחשבים. בקורס זה נעשה הקדמה לתחום טכנולוגי מתפתח זה ונראה כיצד הוא שינה את האופן בו אנו מכירים את חותמה של אימפריה אנושית על הקרקע.
